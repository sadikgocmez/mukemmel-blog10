Öğretmen miyim yoksa psikolojik danışman mı? Bunun hiçbir önemi yok zira mevcut durum itibariyle mesleğimi icra etmiyorum. Yine de derinlerde bir yerde mesleğimle ilgili takdir edilme arzusu taşıyorum ve özel günlerde hatırlanmak istiyorum. Neyse konumuza dönelim. Öğretmenler gününü yeni bir başlangıç yapmak için fırlatma rampası olarak kullandım ve sonuç, hiç alakası olmayan bir alana balıklama bir geçiş; yazılım. Yani bitmeyecek öğrenme süreci olan yaşamda yeniden öğrenci oldum. İşte bu geçiş sayesinde buradayım. Yani umarım burada olacağım çünkü blog sayfasını henüz bitirmiş değilim. Yine de blog sayfası hazır olduğunda elimde yazı/yazılar olmalı değil mi?

Yazılımla ilgisi kısma gelelim. Daha önceden yapılmış başarısız bir-iki girişimden başka hiç alakam yok.  Hatta şöyle ki format atmayı bilmem ve de bilgisayar oyunlarını sevmem. Şu anda bu yazıyı yazdığım cefakâr dostumu(tevellüt 2009) 5-6 ay hiç açmadığım zamanlar vardır. Böylece bilgisayarlardan uzak asude bir hayat sürerken arkadaştan aldığım bir Java eğitim videosuna başlamış ve tabi ki direk soğumuştum. Bir de azcık HTML denemiştim. ‘Hello World’ yazdırmışlığım var. İşte yukarıda bahsi geçen 24 Kasım 2019 tarihine geldiğimde Udemy üzerinden aldığım eğitimlerle yazılıma tekrar başladım. Udemy eğitimlerinden bahis açılmışken genel olarak ucuzlar ve sabırla üstüne gittiğinizde elde edebileceğiniz değerli bilgiler barındırıyorlar. Tam da böyle bir süreçte youtube’da önerilen videolarda Selman KAHYA’nın blog-yazalım videosunu gördüm. Eski bir video olduğunu düşünerek izledim azcık sonra baktım ki daha yayınlanalı saatler olmuş. Sonra videonun tamamını izleyemedim bile. Yabancı dilde bir dizi izleme kıvamında sıkıcıydı. Fakat o tarihlerde Html, Css, Css3 henüz bitmiş Javascript’e geçmiştim. Bu proje beni motive edecekti ve öğrendiğim/öğreneceğim şeyleri deneyebileceğim bir fırsattı. Böylelikle geldiğim noktada şu anda Javascript, Bootstrap 4, React js, Next js gibi konuları araştırarak, okuyarak ve çoğunlukla beynim yanarak bu blog sayfasını açacak seviyeye geldim. Geldim dediğim seviye bunu okuyanların çoğu için komik gelebilir ama benim özelimde gayet tatlı bir başarı hissi veriyor. 

Bu yazının hitap edeceği kitle genç ya da benim gibi yetişkin bir ergen olanlardır. Çok sefer çok farklı şeyleri denemiştir ama karavana atmıştır. Bir türlü neyi sevdiğine karar verememiştir. Kafası oldukça karışıktır. Hatta belki de hayal ettiği şeylerin gerçekleşecek kadar zamanı kalmadığını sanarak köşesine çekilmeye karar vermiştir. Etrafındaki herkesin ‘senden bi-log olmaz’ bakışlarını ensesinde bir nefes gibi hissediyordur. Olsun be dostum sen de bizdensin. Yani başarının altın-tepsi içinde sunulmadığı diğerleriyle birliktesin. Hatta bu diğerlerinin, hem-türlerinden birinin başarmasını ya da başarmayı denerken aldığı zevki kıskandığını oldukça iyi biliyorsun. Bazıları kibarca söyler, sakın aldanma. Dolaylı yoldan söyledikleri tam da şudur: senden bi-log olmaaaz!!
